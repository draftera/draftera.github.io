---
title: "Mount Kailash -- གངས་རིན་པོ་ཆེ -- कैलास"
categories: []
tags: [Reflection, Mountain]
image:
  path: /images/mountk.jpg
---

53 km dopo, sei di nuovo qui, al punto di partenza. I sassi sotto i tuoi piedi sono gli stessi che avevi visto tre giorni fa, all’inizio del viaggio. La tua *yatra*, il pellegrinaggio, è finita: sei riuscito a scrutare questa montagna tozza e imponente da ogni possibile angolo. I suoi 6635 metri, immobili, si sono trasformati ad ogni tuo passo. Ogni volta che alzavi lo sguardo e la trovavi alla tua sinistra, la vedevi diversa, mai uguale a cinque minuti prima, unica in quel preciso istante, impressa per sempre nella tue retine.

Hai iniziato il giro della montagna sperando che fosse un punto fisso. Dopo tutto, un ammasso incommensurabile di conglomerati e granito, come può non esserlo? Ti sei dimenticato, però, che questa è la dimora di Shiva (शिव) e - in quel *degheio* che è l'induismo per noi occidentali - il suo ruolo di dio della trasformazione è palpabile: la sua casa, un punto fisso che ad ogni passo ti appare cambiato, sempre diverso da ogni angolazione. 

<div style="text-align: center;">
  <iframe src="https://www.google.com/maps/embed?pb=!1m18!1m12!1m3!1d155212.24409387822!2d81.29134468046016!3d31.067534623335966!2m3!1f0!2f0!3f0!3m2!1i1024!2i768!4f13.1!3m3!1m2!1s0x39a590ca18ebfb6b%3A0xdece226ef2f187fa!2sKailash!5e1!3m2!1sit!2sit!4v1751103613441!5m2!1sit!2sit" 
    width="600" 
    height="450" 
    style="border:0;" 
    allowfullscreen="" 
    loading="lazy" 
    referrerpolicy="no-referrer-when-downgrade">
  </iframe>
</div>

Tutto torna perfettamente coerente: gli anziani che ti superano a cavallo di uno yak — forse parenti di Nandi? — e quei buddisti che incontri lungo il percorso, intenti in un rituale infinito di prostrazioni a corpo intero. La pellegrina si piega, si inginocchia, si prostra completamente; traccia un segno con le dita, si rialza in ginocchio, prega, poi si trascina in avanti sulle mani e sulle ginocchia fino a raggiungere il segno appena tracciato, per ripetere l’intero gesto ancora una volta.

<img src="/images/full-body-length.jpg" class="align-right" alt="">

Un ciclo dentro un ciclo. Computazionalmente tremendo.

Ho visto questa montagna su un post di Twitter, qui sul treno che mi sta (ri)portando a Milano (ironico no? parlare di eterno ritorno in questo momento). Nessuno ci è mai salito in cima, è proibito. Che sia forse una di quelle cose che preservano l'umanità dal collasso in una singolarità-mangia-pianeta? Forse è proprio la sua cima l'asse di rotazione delle nostre vite e, se ci si avvicina troppo, rischiamo di velocizzarci in maniera incontrollata? Una sorta di conservazione del momento angolare spirituale: minore il raggio, maggiore la distorsione di sé, fino a perdere l’equilibrio e dissolversi nel centro.

Ok, forse questa visione è un po’ tragica? Forse i punti fissi non sono poi così malvagi. Senza punti fissi è difficile costruire qualcosa. Che siano volti, angoli di mondo, sapori o idee, credo sia fondamentale averne qualcuno. Come fondamenta su cui poggiare, pezzi di vita da assemblare. Capire quali siano, però, non è semplice, poco da dire.

Per fortuna esiste una cosa molto utile: il teorema del punto fisso di Banach-Caccioppoli, o teorema delle contrazioni (sì *Mi*, proprio quel Caccioppoli per il quale ti ho trascinato per le strade di un pomeriggio a Napoli, solo per vedere la sua scrivania -- senza successo, tra l'altro).

Sia <script type="math/tex">(X,d)</script> uno spazio metrico. Si definisce **contrazione** una funzione <script type="math/tex">f \colon X \to X</script> tale che esiste una costante reale <script type="math/tex"> 0 \leq k \lt 1 </script> che soddisfa la seguente condizione:

<script type="math/tex; mode=display">
d(f(x), f(y)) \leq k\,d(x, y), \quad \forall x, y \in X.
</script>

In parole povere: prendi due punti qualsiasi del tuo insieme e calcola la distanza tra loro. Una funzione è detta contrazione se, dopo averla applicata ai due punti, questi risultano sempre più vicini tra loro, indipendentemente da dove si parta.

Ciò che fa una contrazione, insomma, è stringere tutto: avvicina i punti, comprime lo spazio.

Quindi, per Banach e Caccioppoli:

Sia <script type="math/tex">(X, d)</script> uno spazio metrico completo e non vuoto. Sia <script type="math/tex">f \colon X \to X</script> una contrazione. Allora la funzione <script type="math/tex">f</script> ammette uno -- e un solo -- punto fisso:

<script type="math/tex; mode=display">
x^{*} = f(x^{*}), \quad x^{*} \in X.
</script>

Bello, no? I punti fissi **esistono**. E per fortuna, la dimostrazione offre anche un metodo costruttivo per trovarli.

Ora forse la cosa un filo più tosta è capire quali siano le contrazioni e questi spazi metrici nelle nostre vite. Iniziamo da questi ultimi, senza scendere troppo nei dettagli uno spazio metrico è un insieme al quale associamo una maniera per calcolare la "lontananza" tra due elementi, una distanza appunto.  

Immaginiamo allora <script type="math/tex">X</script> come l’insieme dei momenti vissuti all’interno di una relazione: non solo quelli memorabili, ma anche quelli minuscoli e apparentemente irrilevanti. Una risata mentre si cucina, uno sguardo evitato, la pausa prima di rispondere a una domanda difficile. Ogni punto in <script type="math/tex">X</script> rappresenta un frammento dell’esperienza condivisa, un momento vissuto.

La distanza <script type="math/tex">d(x, y)</script>, in questo spazio, può essere interpretata in modi diversi.

Una possibilità: <script type="math/tex">d(x, y)</script> misura **quanto due momenti si riescano a parlare tra loro**. Se l’oggi riesce a dare senso a un gesto di ieri, se riesci a vedere la coerenza tra un silenzio passato e una parola di adesso, la distanza è piccola. Ma se ogni tentativo di mettere in relazione i due momenti cade nel vuoto -- se non si capiscono più -- allora sono lontani.

Oppure: <script type="math/tex">d(x, y)</script> misura **quanto sei riuscito ad essere presente** in quei due istanti. Non tanto cosa è successo, ma quanto eri lì, davvero. Due eventi esterni simili (una passeggiata, una telefonata) possono essere distanti se in uno eri distratto e nell’altro pienamente connesso. La distanza è lo scarto della presenza.  La metrica sta nel disallineamento sottile delle intenzioni.

Definiamo allora <script type="math/tex">f \colon X \to X</script> come quel gesto che aggiunge cura a un momento, trasformandolo. <script type="math/tex">f</script> prende un istante vissuto -- anche uno qualsiasi, apparentemente insignificante -- e lo attraversa con attenzione. Non lo cancella, non lo sostituisce, ma lo rielabora: cambia la qualità della sua presenza. È ascoltare davvero, invece che solo sentire; è rileggere una parola detta, ma questa volta con empatia. Applicare <script type="math/tex">f</script> significa prendersi la responsabilità di esserci pienamente, con lucidità, anche nei momenti più ordinari o difficili. Non si tratta solo di “esserci” in modo passivo o automatico, ma di scegliere attivamente come stare nel momento presente. Può essere una parola detta con cura, un ascolto che va oltre la semplice attesa di rispondere, o la capacità di creare uno spazio dove l’altro possa esprimersi senza paura di essere giudicato. È quell’attenzione piena che ricuce i fili di un dialogo interrotto o rattoppa un malinteso.

In questo senso, <script type="math/tex">f</script> è la mappa (aka funzione, ma la parola mappa forse ha più senso in questo caso?) che dà senso alla continuità della relazione, il processo con cui i momenti si parlano, si riconoscono e si sostengono a vicenda. È grazie a questi gesti ripetuti, anche quando sembrano piccoli o insignificanti, che si costruisce quel “punto fisso” -- una forma di stabilità emotiva e di equilibrio che resiste alle trasformazioni e alle difficoltà. Insomma, <script type="math/tex">f</script> è il gesto con cui si tiene viva la relazione, nonostante il cambiamento, la distanza e il tempo.

È una contrzione, allora il punto fisso c’è. Un modo di stare insieme che tiene, anche quando tutto cambia.

<sub>Foto da: https://www.tibettravelers.com/, https://taralanka.org/</sub>
